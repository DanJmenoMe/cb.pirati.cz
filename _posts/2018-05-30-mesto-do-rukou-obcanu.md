---
layout: blog
published: true
category: blog
title: Město do rukou občanů
date: '2018-05-30 01:38pm'
author: Jaroslav Hansal
image: /static/media/wallet-2292428_640.jpg
description: 'Piráti prosadí a umožní, aby o části rozpočtu města rozhodovali sami občané.'
tags: ' '
---
_Chceme více otevřít České Budějovice svým občanům. Proč by mělo o zásadních stamiliónových investicích rozhodovat pouze několik zastupitelů? Bez pořádného průzkumu, zda obyvatelé něco takového vůbec chtějí a požadují? Příkladem může být stavba nové Sportovní haly a především neuvěřitelně zbytečný plán na zbourání stávající haly, která je v polovině své životnosti. Mrhání penězi daňových poplatníků musí přestat!_

Nezpochybňujeme principy zastupitelské demokracie. Ale chceme se zasadit o takové nástroje přímé demokracie, které zapojí více budějovičáků do veřejného života a zvýší kontrolu činnosti radnice. 

**Participativní rozpočet**

Piráti prosadí a umožní, aby o části rozpočtu města rozhodovali sami občané. Tento tzv. participativní rozpočet již umožňuje celá řada českých měst - Brno, Ostrava, Praha a s úspěchem ho zavádí další a další obce. Občané Budějovic by tak sami mohli navrhovat projekty a investice, o které mají zájem. A zároveň by i pomocí internetového hlasování vybírali z takto navržených projektů ty, které jsou pro ně nejdůležitější. Tento prvek přímé demokracie navíc zvyšuje aktivitu občanů, buduje sousedské vztahy a buduje větší sounáležitost občanů s jejich městem. 

**Internetové fórum občanů**

Chceme vytvořit internetové fórum pro každého občana Českých Budějovice. Pomocí tohoto fóra bude možné hlasovat a diskutovat o projektech radnice, bude poradním hlasem pro připravované investice. Umožní online z pohodlí domova, komunikovat s úředníky radnice, zpřístupní a urychlí vyřizování služeb města (žádost a vydání živnostenského oprávnění, ...). Ale bude také možné hodnotit práci jednotlivých úředníků a jejich nápomoc a ochotu při řešení běžných problémů a žádostí občanů.

**Městské části**

Přestože se o Budějovicích někdy mluví jako o velké vesnici, kde se zná každý s každým, je zcela jasné, že například obyvatel sídliště Máj nemusí zcela rozumět problémům rezidentů v centru a naopak. Navrhujeme proto zřízení městských částí s volenými zástupci, kteří by nejlépe znali a řešili lokální problémy a požadavky. Ovšem bez dalšího navýšení úřednického aparátu. 

**Naše konkrétní návrhy:**

* Část městského rozpočtu svěřit přímo do rukou obyvatel Budějovic. Pomocí participativního rozpočtu.
* Internetové fórum občanů pro získání názorů a stanovisek budějovičáků. Na všechna důležitá témata.
* Umožnit hodnocení práce městských úředníků po internetu.
* Možnost komunikovat s vlastním vyhrazeným úředníkem přímo přes internet.
* Rozdělení města na městské části s vlastními zastupiteli. 

Piráti jsou politická strana rostoucí odspodu. Nemáme tajné sponzory nebo postranní zájmy. Naším cílem je dělat politiku otevřeně, s lidmi a pro lidi. Veřejnost má za svoje peníze právo vidět politikům až do kuchyně. Nastal čas otevřít okna i v Českých Budějovicích.

**Pusťte nás na ně i v Budějovicích!**
