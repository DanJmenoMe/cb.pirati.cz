---
layout: blog
published: true
category: blog
title: >-
  Zuzana Kudláčková: získání městského bytu musí být jednoduché a přehledné,
  lidé musí vědět na koho se obrátit
date: '2020-02-15 10:28am'
author: Lukáš Hypša
image: /static/media/zuzka-a-lukas.jpg
description: 'dostupné bydlení, Zuzana Kudláčková, sociální bydlení, Piráti'
tags: bydlení Kudláčková
---
Rada města připravuje nová pravidla pro přidělování městských bytů. Piráti, jakožto konstruktivní opozice, nechtějí zaspat a už teď přichází s vlastními návrhy, jak lidem v nouzi zajistit rychlé a přehledné vyřízení žádosti o nový byt.

“Lidé často ani neví na koho se obrátit a o nový byt jdou žádat každý někam jinam - někdo na Správu domů, jiný na sociální odbor, někteří jdou dokonce za náměstkem. Vede to jenom ke zmatečnému obíhání úřadů. Řešením je posílit centrální pobočku, tzv. „kontaktní místo pro bydlení” (dále jen KMB), kam by se směřovali všichni žadatelé o městský byt,” říká k tomu Zuzana Kudláčková, pirátská zastupitelka, která se dlouhodobě soustředí na sociální oblast . K tomu také navrhuje spustit informační kampaň, která by zvýšila povědomí o existenci KMB. Na tomto místě se pak člověk může zeptat na důležité informace k dostupnému bydlení a hladce vyřídit žádost o městský byt. 

Kudláčková chce také zajistit individuálnější přístup žadatelům s těžší životní situací. “Někteří lidé mají i po získání bydlení problém si ho udržet kvůli špatnému sociálnímu stavu. O byt si pak žádají opakovaně a jejich životní situace se jen zhoršuje. Tehdy je na místě individuálnější přístup, ve složitějších případech i asistence sociálního pracovníka,” dodává.

Lepší přehled o žadatelích by město mělo mít díky databázi, kam by se každý uchazeč na KMB zapsal. Díky tomu by stačila vyplnit žádost jen jednou, a ne žádat o každý byt zvlášť, jak je to nastavené v aktuálním návrhu. Rada zatím bohužel s takovou databází do budoucna nepočítá, prý pro zjednodušení administrativy na straně města.

Klíčové je také rozšiřování bytového fondu města. Ten nyní disponuje 1 800 byty, což podle Kudláčkové na 100 000 obyvatel nemůže stačit. Podle ní by město mělo nové prostory získávat nejen výstavbou - která bohužel vzhledem k zdlouhavému stavebnímu řízení trvá i několik let - ale především vykupováním bytů. “Vykupovat by se měly především prostory v centru a  širším centru města, tím město zároveň ovlivní složení obyvatel a zvětší kontrolu nad vzhledem nejen historické části. Nechceme totiž dopadnout jako v Krumlově, chceme centrum, kde bydlí lidé a které žije,” dodává Kudláčková.
