---
layout: blog
published: true
category: blog
title: 'Zastupitelé se sešli poprvé od začátku nouzového stavu, utkali se ve Sportovní hale'
date: '2020-05-26 11:00am'
author: Lukáš Hypša
image: /static/media/zastupitelstvo-sporotovka-1.jpg
description: 'První zasedání zastupitelstva města po nouzovém stavu.'
tags: zastupitelstvo
---
V pondělí se ve Sportovní hale odehrál velmi důležitý zápas. Na hřišti proběhla bezkontaktní hra 45 zastupitelů města, kteří pro zajištění dostatečných odstupů využili většího prostoru. 

Neobvyklosti mělo dodat i vynechání diskuze zastupitelů a vystoupení občanů. Přitom jde o klíčové body a obzvlášť v této složitější době by měli mít volení politici první zájem na vyslechnutí problémů obyvatel. Proto jsme oba body chtěli zachránit a s úspěchem jsme požádali o jejich zařazení.
U návrhu na skutečnou podporu pro živnostníky, kteří jsou v mnoha případech na pokraji krachu, jsme už ale nepochodili. Většina zbylých zastupitelů, včetně těch z vládnoucího hnutí ANO a HOPB, nechtěla o tématu ani diskutovat.

Během celého nouzového stavu rada města odmítala komunikovat s opozicí, a tak jsme museli hledat vlastní složité cesty, jak městu pomáhat, třeba skrz projekt budejce.com. Poslední kapkou pro nás bylo, když se pan primátor na zasedání ani neobtěžoval informovat zbylé zastupitele o tom, jak se město České Budějovice vypořádalo s opatřeními a jaký je aktuální stav a plán do budoucna na případnou druhou vlnu. V reakci na to jsme v opozici sesbírali dostatečné množství podpisů pro svolání mimořádného zasedání, které se uskuteční 5. června a kde budeme po radě chtít jasné a detailní vyhodnocení uplynulých dvou klíčových měsíců.

Rozehra byla za námi. První góly vstřeleny, vedeme.

Úvodními body programu byly dotace. Jsme rádi, že se město pod vlivem předpovídané ekonomické krize nepustilo do škrtů dotačních titulů. Na zastupitelstvu jsme tak mohli podpořit například nákup nových knížek do veřejných knihoven nebo projekty občanů, škol a různých dalších organizací v oblasti životního prostředí. „Bohužel, žádostí nám stále chodí málo. Příspěvek tak získává drtivá většina projektů, více i méně kvalitních. Uvítal bych proto větší konkurenci mezi žadateli. K tomu by mělo město jednak maximálně snížit administrativní náročnost podání žádosti a vedle toho celý program více a lépe propagovat mezi občany,“ komentuje Dan Leština, pirátský nominant v komisi pro životní prostředí.

Na druhou stranu, schválená 20% finanční spoluúčast na akci „Lodě na vltavské vodě” se městu silně nevyplatí. V Českých Budějovicích se totiž odehraje jen začátek události v podobě neveřejné prezentace a tiskové konference. Poté celý konvoj, spolu s darovanými 100 000 Kč, odpluje z našeho města směrem k zámku.
Jaroslav Hansal, pirátský nominant v komisi pro cestovní ruch k tomu dodává: „Reálný finanční přínos bude jen a pouze pro Hlubokou, tam se odehrává hlavní celodenní akce pro veřejnost, kde si návštěvníci zajdou na atrakce, dají si oběd a utratí peníze. Umím si představit mnohem lepší využití poskytnuté částky.“

Další finanční podpora od města schválena zastupiteli půjde na bezplatné darování krve, opravu žižkovských kasáren nebo třeba do sportu.
“Naším cílem je pestrý výběr sportů pro každého. Proto jsme na dnešním zastupitelstvu mimo jiné zvedli ruku i pro dotaci mládežnických klubů, tanečních skupin nebo třeba sportovní činnosti pro děti i dospělé s handicapem,” vysvětluje pirátský zastupitel Honza Hošek, který je také členem finančního výboru města. 
Zelenou dostal i plánovaný parkovací dům u Sportovní haly. 

Na zasedání jsme se mimo jiné zeptali radního Viktora Lavičky, proč se plánuje oprava SMART lavičky, která byla v říjnu 2017 za více než 100 000 Kč umístěna na Sokolský ostrov a brzy poté zvandalizována a odstraněna. Částka 78 tisíc korun, nutná k restauraci lavičky, prý půjde z pojistky, otázkou ovšem je, jak moc se  městu pojištění na takovýto kontroverzní projekt vyplatí a zda se útoky vandalů nebudou opakovat.
